---
title: 踏話頭
author: Siau Lah-jih
date: 1000-01-01
category: siaukai
layout: post
---

### 還我台灣鳥仔名
>
> Lahjih（蕭平治）

#### 參考資料：周鎮著《台灣鄉土鳥誌》kap網路

話頭：

人講「行不改姓，坐不改名」，姓是父母所賜，只有來源，無有好bái差別。姓，nā無特殊原因，是無容允別人kā咱改換，改姓是天大地大ê tāi-chì；名ê稱號大部分是父母公祖所號，為tio̍h尊重sī大，大多數ê人lóng m̄敢換名，只好等到大人chiah koh ka-tī號名，為tio̍h雅氣mā好，為tio̍h命理mā好，總是有伊改名換名ê理由kap自由，可見名姓對人尊嚴ê重要性。朋友！你姓siaⁿh、你叫siáⁿ-mih名，你ê名姓tī你ê一生中間kám bat發生過問題？

這實在問起chiâⁿ奇怪，ta̍k-ê人ê名姓應該kap Lah-jih kāng-khoán，免想mā知無問題，lóng是tòe父母姓，lóng是父母所號ê名，ná有siáⁿ thang懷疑，無論漢名、戶口名、本名、gín-á名，a̍h-sī偏名、外號，nā m̄是父母所號，ka-tī kah意，siáⁿ人ē kap ka-tī ê姓名會bē清，kô-kô纏--leh？

蕭平治，Siau Lah-jih，這是戶口名kap本名，同窗--ê kap社會朋友叫我蕭平治，厝--裡父母兄弟姊妹，庄--裡親堂，gín-á伴，kap siāng知己ê老兄弟，lóng叫我Lah-jih。細漢少年時，nā有外位朋友同學來相chhōe，講boeh chhōe蕭平治，定tio̍h三問四問無人bat--伊，tio̍h ài koh問伊是siáⁿ-mih人ê hāu-seⁿ？Chit-mái leh chhòng-siáⁿ-mih？Chiah知影是leh chhōe Siau Lah-jih，nā無，kan-nā問boeh chhōe蕭平治，做你問kui晡，猶原無人bat伊。M̄-kuh你nā直接講boeh chhōe「Lah-jih--ê」，大概kui庄內ê大大細細無人m̄-bat伊，免問第二pái to̍h有人chhōa你chhōe tio̍h--伊。

語言是文化ê根本，文字是記錄語言ê符號，蕭平治kap Siau Lah-jih ná-ē hō͘人拆分離，原因是嘴講--ê kap文字所寫--ê無kāng音字，講pháiⁿ聽，有淡薄á put-tap-put-chhit，我姓蕭，無m̄ tio̍h，tī漢文化ê傳統內，tòe老父ê姓是天公地道，有唐山公，無唐山媽ê悲情，a̍h-sī咱pún-chiâⁿ to̍h是在地平埔族ê kiáⁿ孫，kám講咱平埔媽ê原味，soah hō͘咱放bē--記-得，m̄-chiah留--落-來ê話語，講，有leh講，chiâⁿ做文字soah pìⁿ-chiâⁿ無道理，借音借意借kah不答不七，因為除了唐山公ê漢字以外，nā無lām用羅馬字，to̍h無法度thang寫kah chiâⁿ順序，長久以來，只有漢字北京語教育ê結果，台灣人ka-tī ê語、文自án-ne拆分開。

To̍h是chit-ê關係，台灣鳥仔名mā kap咱kāng-khoán運命，kāng-khoán liân-hôe，根據周鎮先生ê講法，百年來，台灣鳥仔名，遭遇saⁿ-pái chau-that，第一pái tī 1937~1945年代，日本人ê非常時期，為tio̍h推展in ê「皇民化運動」kap「國語家庭」，台灣鳥仔ê母語，台灣鳥仔ê在地名，soah lóng用日語發音，hó-ka-chài日本人iáu有一寡良心，對咱台灣鳥ê特有種，親像「o͘-chhiu，ka-lēng，hoe-bî」lóng照台語音用かな『假名』翻譯。

Siāng-kài bē o-ló-tit--ê to̍h是終戰後ê『國語』運動，m̄-nā母語hō͘人壓迫，hām台灣鳥仔名mā徹底改名換姓，m̄是ùi日語翻譯做「日義漢字名」，to̍h是中譯外來名，siāng悲哀是，台灣正港ê傳統鳥仔名，lóng-chóng放sak m̄用，甘願採用外來名，to̍h是m̄叫咱ka-tī祖公祖媽留--落-來ê名字，烏鶖已經m̄是o͘-chhiu，叫做『大捲尾』，花眉m̄是hoe-bî，是『畫眉』。解嚴10外冬，台灣鳥仔ê本名kāng-khoán無受重視，罕得tang時ē-tàng tī報紙雜誌看tio̍h台灣鳥仔ê本地名，soah hō͘人keng-thé做「土名」，在地鳥hō͘人看輕做土鳥，在地人m̄ soah hō͘人看做「土人」，本土化ê本質kám誠實án-ne生？

第三pái to̍h是最近ê tāi-chì，由出版界偷渡中國鳥名來咱台灣，目前已經有46種ê鳥仔名已經hō͘人統一，可憐ê tāi-chì，外來化--ê外來化，hō͘人統一--ê hō͘人統一，taⁿ，台灣ê愛鳥人，大多數已經m̄知影台灣鳥仔ê本名kap本名ê意思tī tó位，可嘆！可悲！真正hiau-hēng兼liân-hôe。Ūi-siáⁿ-mi̍h？Ūi-siáⁿ-mi̍h？解嚴後台灣在地化口號喝kah chiah大聲，對台灣鳥ê母語khiok-sī m̄知影thang保惜保留，除了無知以外，to̍h是欠缺ka-tī ê自信、自覺kap愛ka-tī文化ê良知。

《還我台灣鳥仔名》還我台灣鳥仔ê在地名，生是台灣人，死是台灣魂，台灣話，台灣語，台灣ê鄉土tāi-chì，lóng m̄-thang bē--記-tit，台灣鳥仔ê在地名boeh ài流傳，kan-nā漢字無夠，tio̍h-ài用羅馬字sio-lām，這to̍h是《還我台灣鳥仔名》編寫ê目的，對鳥仔有趣味ê朋友，nā是boeh了解khah chē鳥仔ê紹介，tio̍h-ài看《台灣鄉土鳥誌》ê本文kap參考內底ê相片。
 
Lahjih（蕭平治）<lahjih@gmail.com>
