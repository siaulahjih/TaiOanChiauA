---
chapter: Kiu-kap Kho『鳩鴿科』
title: 19-4. Sò͘-chu-á（數珠á）
author: Siau Lah-jih
date: 2002-07-04
category: chheh
show_chapter: 
layout: post
toc: true
---

#### 19. Kiu-kap Kho『鳩鴿科』


|台灣名|中譯名|學名|
|Sò͘-chu-á（數珠á）|斑頸鴿|Streptopelia chinensis|


# 19-4. Sò͘-chu-á（數珠á）


![](../too5/19/19-4-1.Sò͘-chu-á.jpg)


Sò͘-chu-á pan-kah因為āu-táu-khok-á ē-kha ām-kún有白色珠á形噴點花，ná像食菜人掛ê佛珠，所以ka號做數珠á，a̍h是掛珠á。

Sò͘-chu-á pan-kah ta̍k-sì-kè lóng有，無論平洋、山坪，庄腳、都市，學校、公園lóng有i ê叫聲「kū-kú-kuh kuh kū-kú-kuh kuh」大聲koh好聽。咱nā講tio̍h pan-kah，大部份lóng是講chit種sò͘-chu-á pan-ka。

Sò͘-chu-á hèng食植物種子草á子，tī台灣是kài普遍ê在地鳥。

Sò͘-chu-á除了háu「kū-kú-kuh kuh」以外，mā ē háu「kū-kú-kuh」a̍h-sī「kuh kuh kuh kuh」，hit-lō háu聲kài sêng「久 久 久 久」，m̄-chiah有人kā「pan-kah nā háu」來代替真久、chiok久ê意思，算是一種雙關語。


# 【Tâi-oân Chiáu-á Liām Koa-si】

### **Pan-kah Nā Háu**

Kū-kú-kuh kuh! Kū-kú-kuh kuh!

Ah-sī tio̍h koh tán gōa-kú

Lí kám tōa-hàn--à
 
Nā boeh chhōa-bó͘, tio̍h koh tán gōa kú

Sò͘-chu-á pan-kah, sò͘-chu-á pan-kah

Chhiáⁿ mn̄g, góa tio̍h-koh tán gōa-kú

Kú Kú Kú Kú, iáu-koh chin-kú

Kū-kú-kuh kuh! Kū-kú-kuh kuh!


![](../too5/19/19-4-3.Sò͘-chu-á.jpg)
![](../too5/19/19-4-2.Sò͘-chu-á.jpg)
![](../too5/19/19-4-4.Sò͘-chu-á.jpg)
![](../too5/19/19-4-5.Sò͘-chu-á.jpg)


